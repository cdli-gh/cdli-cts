<?xml version="1.0" ?>
<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>CDLI Literary Descent of Ishtar (composite)</title>
      </titleStmt>
      <publicationStmt>
        <p>Converted from ATF by atf2tei.</p>
      </publicationStmt>
      <sourceDesc>
        <bibl>
          <title>
            CDLI
            <idno type="CDLI">P497322</idno>
          </title>
        </bibl>
      </sourceDesc>
    </fileDesc>
    <encodingDesc>
      <refsDecl n="CTS">
        <cRefPattern matchPattern="(\w+)\.(\w+)" n="line" replacementPattern="#xpath(/tei:TEI/tei:text/tei:body/tei:div/tei:div/tei:div[@n='$1']/tei:l[@n='$2'])">
          <p>This pattern references a specific line.</p>
        </cRefPattern>
        <cRefPattern matchPattern="(\w+)" n="surface" replacementPattern="#xpath(/tei:TEI/tei:text/tei:body/tei:div/tei:div/tei:div[@n='$1'])">
          <p>This pattern references an inscribed surface on an object.</p>
        </cRefPattern>
      </refsDecl>
    </encodingDesc>
  </teiHeader>
  <text>
    <body>
      <div n="urn:cts:cdli:P497322.P497322.cdli-akk" type="edition" xml:lang="akk">
        <div n="object" type="textpart">
          <div n="a" type="textpart">
            <l n="1">a-na _kur-nu-gi4-a_ qaq-qa-ri {d}ereš-ki-gal</l>
            <l n="2">{d}inanna _dumu-munus_ {d}sin u2-zu-un-ša2 iš-kun</l>
            <l n="3">iš-kun-ma _dumu-munus_ {d}sin u2-zu-un-ša2</l>
            <l n="4">a-na _e2_ e-ṭe-e šu-bat {d}ir-kal-la</l>
            <l n="5">a-na _e2_ ša e-ri-bu-šu2 la a-ṣu-u2</l>
            <l n="6">a-na har-ra-ni ša a-lak-ta-ša2 la ta-a-a-rat</l>
            <l n="7">a-na _e2_ ša e-ri-bu-šu2 zu-um-mu-u2 nu-u2-ra</l>
            <l n="8">a-šar _sahar-hi-a_ bu-bu-us-su-nu a-kal-šu-nu ṭi-iṭ-ṭu</l>
            <l n="9">nu-u2-ru ul im-ma-ru i-na e-ṭu-ṭi aš2-bu</l>
            <l n="10">lab-šu-ma _gin7_ iṣ-ṣur-ri ṣu-bat kap-pi</l>
            <l n="11">_ugu {geš}ig_ u _{geš}sag-kul_ ša2-bu-uh ep-ru</l>
            <l n="12">{d}inanna a-na _ka2 kur-nu-gi4-a_ ina ka-ša2-di-ša2</l>
            <l n="13">a-na _{lu2}i3-du8_ ba-a-bi a-ma-tu4 iz-zak-kar</l>
            <l n="14">_{lu2}i3-du8_-me-e pi-ta-a ba-ab-ka</l>
            <l n="15">pi-ta-a ba-ab-ka-ma lu-ru-ba a-na-ku</l>
            <l n="16">šum-ma la ta-pat-ta-a ba-a-bu la er-ru-ba a-na-ku</l>
            <l n="17">a-mah-ha-aṣ dal-tu4 sik-ku-ru a-šab-bir</l>
            <l n="18">a-mah-ha-aṣ si-ip-pu-ma u3-ša2-bala-kat3 _{geš}ig-meš_</l>
            <l n="19">u2-še-el-la-a mi-tu-ti _gu7-meš_ bal-ṭu-ti</l>
            <l n="20">_ugu_ bal-ṭu-ti i-ma-i-du mi-tu-ti</l>
            <l n="21">_{lu2}i3-du8_ pa-a-šu2 i-pu-uš-ma i-qab-bi</l>
            <l n="22">iz-zak-ka-ra a-na _gal_-ti {d}iš-tar</l>
            <l n="23">i-zi-zi be-el-ti la ta-na-da-aš2-ši</l>
            <l n="24">lu-ul-lik _mu_-ki lu-ša2-an-ni a-na šar-ra-ti {d}ereš-ki-gal</l>
            <l n="25">e-ru-um-ma _{lu2}i3-du8_ iz-zak-ka-ra a-na {d}ereš-ki-gal</l>
            <l n="26">an-ni-tu me-e a-ha-ta-ki {d}iš-tar i-za-az i-na ba-bi-ka</l>
            <l n="27">mu-kil-tu ša2 kep-pe-e _gal-meš_ da-li-ha-at ap-si-i ma-har {d}e2-a _lugal_</l>
            <l n="28">{d}ereš-ki-gal an-ni-ta i-na še-mi-ša2</l>
            <l n="29">ki-ma ni-kis {geš}bi-ni e-ri-qu pa-nu-ša2</l>
            <l n="30">ki-ma ša2-pat2 ku-ni-ni iṣ-li-ma ša-pa2-tu-ša2</l>
            <l n="31">mi-na-a lib3-ba-ša2 ub-la-an-ni mi-na-a kab-ta-sa-ma uš-par2-da-an-ni-ma</l>
            <l n="32">an-ni-tu-me-e a-na-ku it-ti {d}a-nun-na-ki _a-meš_ a-šat-ti</l>
            <l n="33">ki-ma _ninda-meš_ a-kal _im_ ki-ma _kaš-meš_ a-šat-ta-a _a-meš_ dal-hu-te</l>
            <l n="34">lu-ub-ki a-na _guruš-meš_ ša e-zi-bu {munus}hi-re-ti</l>
            <l n="35">lu-ub-ki a-na _{munus}ki-sikil-meš_ ša _ta ur2_ {lu2}ha-i-ri-ši-na šal-lu-pa-ni</l>
            <l n="36">a-na _{lu2}tur_ la-ke-e lu-ub-ki ša ina la _u4-meš_-šu3 ṭar-du</l>
            <l n="37">a-lik _{lu2}i3-du8_ pi-ta-aš2-ši ba-ab-ka</l>
            <l n="38">up-pi-is-si-ma ki-ma _garza-meš_ la-bi-ru-ti</l>
            <l n="39">il-lik _{lu2}i3-du8_ ip-ta-aš2-ši ba-ab-šu</l>
            <l n="40">er-bi be-el-ti gu2-du8-a{ki} li-riš-ki</l>
            <l n="41">_e2-gal kur-nu-gi-a_ li-ih-du ina pa-ni-ki</l>
            <l n="42">1(diš)-en _ka2_ u2-še-rib-ši-ma um-ta-ṣi it-ta-bal _aga gal_-a ša _sag-du_-ša2</l>
            <l n="43">am-mi-ni _i3-du8_ ta-at-bal _aga gal_-a ša _sag-du_-ia</l>
            <l n="44">er-bi be-el-ti ša _{d}nin-ki_-ti3 ki-a-am _garza-meš_-ša2</l>
            <l n="45">2(diš)-a _ka2_ u2-še-rib-ši-ma um-ta-ṣi it-ta-bal in-ṣa-ba-te ša _geštu-min_-ša2</l>
            <l n="46">am-mi-ni _i3-du8_ ta-at-bal in-ṣa-ba-te ša _geštu-min_-ia</l>
            <l n="47">er-bi be-el-ti ša _{d}nin-ki_-ti3 ki-a-am _garza-meš_-ša2</l>
            <l n="48">3(diš)-šu _ka2_ u2-še-rib-ši-ma um-ta-ṣi it-ta-bal _{na4}nunuz-meš_ ša _gu2_-ša2</l>
            <l n="49">am-mi-ni _i3-du8_ ta-at-bal _{na4}nunuz-meš_ ša _gu2_-ia</l>
            <l n="50">er-bi be-el-ti ša _{d}nin-ki_-ti3 ki-a-am _garza-meš_-ša2</l>
            <l n="51">4(diš)-u2 _ka2_ u2-še-rib-ši-ma um-ta-ṣi it-ta-bal du-di-na-te ša2 _gaba_-ša2</l>
            <l n="52">am-mi-ni _{lu2}i3-du8_ ta-at-bal du-di-na-te ša2 _gaba_-ia</l>
            <l n="53">er-bi be-el-ti ša _{d}nin-ki_-ti3 ki-a-am _garza-meš_-ša2</l>
            <l n="54">5(diš)-šu2 _ka2_ u2-še-rib-ši-ma um-ta-ṣi it-ta-bal šib-bu _na4-tu_ ša _murub4-meš_-ša2</l>
            <l n="55">am-mi-ni _{lu2}i3-du8_ ta-at-bal šib-bu _na4-tu_ ša _murub4-meš_-ia</l>
            <l n="56">er-bi be-el-ti ša _{d}nin-ki_-ti3 ki-a-am _garza-meš_-ša2</l>
            <l n="57">6(diš)-šu2 _ka2_ u2-še-rib-ši-ma um-ta-ṣi it-ta-bal _har-meš šu_-ša2 u _giri3_-ša2</l>
            <l n="58">am-mi-ni _{lu2}i3-du8_ ta-at-bal _har-meš šu_-ia u _giri3_-ia</l>
            <l n="59">er-bi be-el-ti ša _{d}nin-ki_-ti3 ki-a-am _garza-meš_-ša2</l>
            <l n="60">7(diš)-u2 _ka2_ u2-še-rib-ši-ma um-ta-ṣi it-ta-bal ṣu-bat bal-ti ša2 zu-um-ri-ša2</l>
            <l n="61">am-mi3-ni _{lu2}i3-du8_ ta-at-bal ṣu-bat bal-ti ša2 zu-um-ri2-ia</l>
            <l n="62">er-bi be-el-ti ša {d}nin-ki-ti3 ki-a-am _garza-meš_-ša2</l>
            <l n="63">iš-tu ul-la-nu-um-ma {d}iš-tar a-na kur-nu-gi4-a u2-ri-du</l>
            <l n="64">{d}nin-ki-gal i-mur-ši-ma ina pa-ni-ša2 ir-'-ub</l>
            <l n="65">{d}inanna ul im-ma-lik e-le-nu-uš-ša2 it-bi</l>
            <l n="66">{d}nin-ki-gal pa-a-ša i-pu-uš-ma i-qab-bi</l>
            <l n="67">a-na {d}nam-tar _sukkal_-ša2 a-ma-tu4 iz-zak-kar</l>
            <l n="68">a-lik {d}nam-tar [...]-ru4 ina _e2-kal_-li-ia-ma</l>
            <l n="69">šu-ṣa-aš2-ši 1(diš) šu-ši _gig_ a-na {d}inanna</l>
            <l n="70">_gig igi-min_ a-na _igi-min_-ša2</l>
            <l n="71">_gig_ a-hi a-na a-hi-ša2</l>
            <l n="72">_gig giri3-min_ a-na _giri3-min_-ša2</l>
            <l n="73">_gig ša3_-bi a-na _ša3_-bi-ša</l>
            <l n="74">_gig sag-du_ a-na _sag-du_-ša</l>
            <l n="75">a-na ša2-a-ša gab-bi-ša-ma a-na zu-um-ri2-ša</l>
            <l n="76">ar-ki {d}iš-tar be-el-ti a-na kur-nu-gi4-a u2-ri-du</l>
            <l n="77">a-na bur-ti _gu4_ ul i-šah-hi-iṭ _anše eme3_ ul u2-ša2-ra</l>
            <l n="78">ar-da-tu4 ina _sila_ ul u2-ša2-ra eṭ-lu</l>
            <l n="79">it-til et-lu i-na kum3-mi-šu2</l>
            <l n="80">it-til ar-da-tum i-na a-hi-ša2</l>
            <l n="81">{d}pap-sukkal _sukkal dingir-meš gal-meš_ qu3-ud-du-ud ap-pa-šu2 pa-nu-šu2</l>
            <l n="82">kar-ru la-biš ma-le-e na-aš2? [...]</l>
            <l n="83">il-lik an-hiš i-na pa-an {d}sin _ad_-šu2 i-bak-ki [...]</l>
            <l n="84">i-na pa-an {d}e2-a _lugal_ il-la-ka di-ma-a-šu2 [...]</l>
            <l n="85">{d}iš-tar a-na _ki_-tim u-rid ul i-la-a</l>
            <l n="86">ul-tu ul-la-nu-um-ma {d}iš-tar a-na kur-nu-gi4-a u2-ri-du</l>
            <l n="87">a-na bur-ti _gu4_ ul i-šah-hi-iṭ _anše eme3_ ul u2-ša2-ra</l>
            <l n="88">ar-da-tu4 ina _sila_ ul u2-ša2-ra eṭ-lu</l>
            <l n="89">it-til eṭ-lu i-na kum3-mi-šu2</l>
            <l n="90">it-til ar-da-tu4 i-na a-hi-ša2</l>
            <l n="91">{d}e2-a ina em-qi lib3-bi-šu2 ib-ta-ni zik-ru</l>
            <l n="92">ib-ni-ma {diš}e3-šu-na-mir {lu2}as-sin-nu</l>
            <l n="93">al-ka {diš}e3-šu-na-mir i-na _ka2_ kur-nu-gi4-a šu-kun pa-ni-ka</l>
            <l n="94">_7(diš) ka2_ kur-nu-gi4-a lip-pe-tu-u i-na pa-ni-ka</l>
            <l n="95">{d}ereš-ki-gal li-mur-ka-ma i-na pa-ni-ka li-ih-du</l>
            <l n="96">ul-tu lib3-bi-ša2 i-nu-uh-hu kat-ta-as-sa ip-pe2-red-du-u</l>
            <l n="97">tum3-me-ši-ma _mu dingir-meš gal-meš_</l>
            <l n="98">šu-qi _sag-meš_-ka a-na {kuš}hal-zi-qi uz-na šu-kun</l>
            <l n="99">e be-el-ti {kuš}hal-zi-qi lid-nu-ni _a-mes_ i-na lib3-bi lu-ul-ta-ti</l>
            <l n="100">{d}ereš-ki-gal an-ni-ta ina še-mi-ša2</l>
            <l n="101">tam-ha-aṣ _ur2_-ša2 taš-šu-ka u-ba-an-ša2</l>
            <l n="102">te-tir-ša-an-ni e-reš-tu4 la e-re-ši</l>
            <l n="103">al-ka {diš}e3-šu-na-mir lu-zir-ka iz-ra _gal_-a</l>
            <l n="104">_ninda-meš {geš}apin-meš iri_ lu a-kal-ka</l>
            <l n="105">{dug}ha-ba-na-at _iri_ lu ma-al-ti-it-ka</l>
            <l n="106">_gissu bad3_ lu-u2 man-za-zu-ka</l>
            <l n="107">as-kup-pa-tu lu mu-ša-bu-u2-ka</l>
            <l n="108">šak-ru u3 ṣa-mu-u2 lim-ha-ṣu le-et-ka</l>
            <l n="109">{d}ereš-ki-gal pa-a-ša i-pu-uš-ma i-qab-bi</l>
            <l n="110">a-na {d}nam-tar _sukkal_-ša2 a-ma-ta iz-zak-kar</l>
            <l n="111">a-lik {d}nam-tar ma-ha-aṣ e2-gal-gi-na</l>
            <l n="112">_{na4}i-dab-meš_ za-'-i-na ša _{na4}pa-meš_</l>
            <l n="113">{d}a-nun-na-ki šu-ṣa-a i-na _{geš}gu-za ku3-sig17_ šu-šib</l>
            <l n="114">{d}inanna _a-meš ti-la_ su-luh-ši-ma le-qa-aš2-ši ina mah-ri-ia</l>
            <l n="115">il-lik {d}nam-tar im-ha-aṣ _e2-gal-gi-na_</l>
            <l n="116">_{na4}i-dab-meš_ u2-za-'-i-na ša _{na4}pa-meš_</l>
            <l n="117">{d}a-nun-na-ki u2-še-ṣa-a ina _{geš}gu-za ku3-sig17_ u2-še-šib</l>
            <l n="118">{d}iš-tar _a-meš ti-la_ iṣ-luh-ši-ma il-qa-aš2-ši a-na mah-ri-ša2</l>
            <l n="119">1(diš)-en _ka2_ u2-še-ṣi-ši-ma ut-te-er-ši ṣu-bat bal-ti-ša2 zu-um-ri-ša2</l>
            <l n="120">2(diš)-a _ka2_ u2-še-ṣi-ši-ma ut-te-er-ši še-mer _šu-min_ u _giri3_-ša2</l>
            <l n="121">3(diš)-ša2 _ka2_ u2-še-ṣi-ši-ma ut-te-er-ši šib-bu _na4 tu_ ša2 _murub4-meš_-ša2</l>
            <l n="122">4(diš)-u2 _ka2_ u2-še-ṣi-ši-ma ut-te-er-ši du-di-na-te ša2 _gaba_-ša2</l>
            <l n="123">5(diš)-šu2 _ka2_ u2-še-ṣi-ši-ma ut-te-er-ši _{na4}nunuz-meš_ ša2 _gu2_-ša2</l>
            <l n="124">6(diš)-šu2 _ka2_ u2-še-ṣi-ši-ma ut-te-er-ši in-ṣa-ba-te ša2 _geštu-min_-ša2</l>
            <l n="125">7(diš@v)-u2 _ka2_ u2-še-ṣi-ši-ma ut-te-er-ši a-gu-u ra-ba-a ša2 _sag-du_-ša2</l>
          </div>
        </div>
      </div>
    </body>
  </text>
</TEI>
